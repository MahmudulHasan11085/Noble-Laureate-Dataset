তোমায় লেগেছে ভালো – সে-কথা তো জানো ?
তোমার ও কটা চোখ – যদিচ বাঙালি,
বুধবার থেকে কেন মনে পড়ে খালি !
লোকে যাকে প্রেম বলে – সে কি তুমি মানো ?
জেনে-শুনে চোখ দিয়ে আমাকে কি টানো ?
না কি তুমি অজানিতে ভরে যাও ডালি ?
না কি আমি সংস্কৃত, প্রাকৃত ও পালি
পড়েছি প্যারিসে গিয়ে, তাই চোখে আনো
কৌতুহল নামে বস্তু ? অলকা, বলো তো।
আমাকে বলতে কিছু ভয় পেয়ো নাকো;
একাধিক ওষ্ঠাধর ঠেকেছে এ-কানে;
তা ছাড়া প্রেমের ফুলও বিবেচনা-মতো
তুলি আমি। তবু কেন চুপ ক’রে থাকো?
ক্ষমা কোরো, হেসেছি কি সে-দিনের গানে?