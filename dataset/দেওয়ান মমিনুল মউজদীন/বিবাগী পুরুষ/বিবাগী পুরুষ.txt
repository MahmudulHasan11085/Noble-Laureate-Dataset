তোমার শিকড় আছে, আছে প্রিয় জোসনার বাঁধন
আমি তো বন্ধনহীন হয়তো-বা শিকড়বিহীন
আমার অস্তিত্ব জুড়ে শুন্যতার অসীম স্তব্ধতা
দূর অরন্যের দীর্ঘশ্বাস
আমি কাকে পরাব বন্ধন ?


শিকড়ের সন্ধানে যার কাটে দিন
কুড়িয়ে মাটির গন্ধ মেখে দেবো তার স্নিগ্ধ চুলে !


আমি তো সংসারছেঁড়া পথের মানুষ
জন্ম জন্ম কেটে গেল হাহাকার বুকে
যে আমাকে দিয়েছিল অন্ধকারে
আলোকিত ঘরের খবর
আমি তাকে করেছি বিবাগী ।


আমাকে দিও না কেউ বন্ধনের মায়া
তার বুকে জ্বলে উঠবে চিতার আগুন ।