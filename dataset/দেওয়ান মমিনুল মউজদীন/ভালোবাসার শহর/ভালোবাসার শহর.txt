এ শহর ছেড়ে আমি পালাবো কোথায়
যেদিকে তাকাই দেখি সারাটি ভুবনময়
আলো আর মৃত্তিকার বুকের ভিতর
তোমার দু’চোখ
সুরভিত শস্যময় সজল দু’চোখ ।


কখনো বৈশাখ আসে প্রমত্ত ঝরের চিঠি নিয়ে
আবার ফাল্গুন এলে একগুচ্ছ কুমারীর কলহাস্য
ঝরে পড়ে শহরের আনাচে কানাচে
মৃত্যু- ক্ষুধা- ভালোবাসা খেলা করে উত্তর হাওয়ায় ।


হাওয়ায় হাওয়ায় উড়ে রাতের আকাশ
প্লাবনের গান বাজে শিরায় স্নায়ুতে ।


একজোড়া কালো চোখ বসে থাকে যে শহরে
অপেক্ষার প্রদীপ জ্বালিয়ে
সে শহর ছেড়ে আমি পালাবো কোথায় !