কলেজ রোডের অনেক স্মৃতি
চৈত্র মাঘের ফুল্ল প্রীতি
রেখেছিলাম তোমার জন্য জমা
বললে তুমি নেড়ে দু’হাত
চোখের পাতায় বিপন্ন রাত
এই কি ভালোবাসার সীমা !


ভেবেছিলাম করবে তুমি ক্ষমা


কোঁকড়ানো চুল হাওয়ায় মেলে বললে
তুমি আমায় কেমন করে ভুললে
ভাষা আমার পথ পেলো না খুঁজে
হৃদয় জুড়ে তোমার ব্যথা বাজে ।


ফিরিয়ে দিলে ফিরিয়ে দিলে তুমি
যেন আমি করেছি দুষ্টুমি
ফিরিয়ে দিলে গভীর চোখের জল
বিপন্ন মন তাই বড় চঞ্চল ।


আকাশ নদী রেখেছিলাম জমা
নিলে না তুমি নিলে না প্রিয়তমা ।