যাকে আমি কোনোদিন ভালোবেসে করিনি আপন
সে এসেও ফিরে গেছে
অমল কৈশোর তাকে ডাকেনি কখনো
উদ্দাম যৌবন তাকে স্বপ্নাতুর চোখে
করেনি স্পন্দিত
পায়ের আওয়াজ তার ফিরে গেছে দূরগামী
স্টিমারের মতো ।


ফ্যাকাসে সূর্যের নিচে কয়েক বছর পরে
তার সাথে দেখা
কী নিঃসঙ্গতায় ডুবে আছে তার রাত্রি
দিন, শূন্য ব্যথিত হৃদয় , মনে হয় কৃষ্ণপক্ষের এক
থমথমে আকাশ যেন করুণ চিবুকে
ঠেস দিয়ে দাঁড়িয়ে রয়েছে, তাকে আবার কখনো
মনে হয় কালবোশেখের তাড়া খাওয়া পাখি
পড়ে আছে পত্রহীন নির্জন বনের ধারে একা ।