সব সৃষ্টি করলো যে জন তারে সৃষ্টি কে করেছে
সৃষ্টি ছাড়া কি রূপে সে সৃষ্টিকর্তা নাম ধরেছে
সৃষ্টিকর্তা বলছো যারে লা শরিক হয় কেমন করে
ভেবে দেখো পুর্বাপরে সৃষ্টি করলেই শরিক আছে।।
চন্দ্র সূর্য যে গঠেছে তার খবর কে করেছে
নীরেতে নিরঞ্জন আছে নীরের জন্ম কে দিয়েছে।।
স্বরূপ শক্তি হয় যে জনা কে জানে তার ঠিক ঠিকানা
জাহের বাতেন যে জানেনা তার মনেতে প্যাঁচ পড়েছে
আপনার শক্তির জোরে নিজশক্তির রূপ প্রকাশ করে
সিরাজ সাঁই কয় লালন তোরে নিতান্তই ভূতে পেয়েছে।।