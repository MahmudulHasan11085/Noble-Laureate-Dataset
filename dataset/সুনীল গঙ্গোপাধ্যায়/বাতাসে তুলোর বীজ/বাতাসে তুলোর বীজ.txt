বাতাসে তুলোর বীজ, তুমি কার?
এই দিক-শূন্য ওড়াউড়ি, এ যেন শিল্পের রূপ-
আচমকা আলোর রশ্মি পপি ফুল ছুঁয়ে গেলে
যে-রকম মিহি মায়াজাল
বাতাসে তুলো বীজ, তুমি কার?
পাহাড়ী জঙ্গল
থেকে
উড়ে এলে
খোলা-জানালা পাঁচকোনা ঘরে
আমারও শব্দের রেশ উড়ে যায়
নামহীন নদীটির ধারে
স্বপ্নের ভিতর ফোটে স্নেহের মতন জ্যোৎস্না
বৃদ্ধ কৃষকের চায়া
আলপথে দাঁড়িয়ে ধানের গন্ধ নেয়
ঘুমে আঠা হয়ে আসে দূরে কোনো অচেনা নারীর চোখ…
এ যেন শিল্পের রূপ
এই দিক-শূন্য ওড়াউড়ি
বাতাসে তুলোর বীজ, তুমি কার?