তমসা, আমার সীমা জল


জলের উপরকার চরে
একদিন বসেছিল পৃথিবীর মতো ভারী পাখি


ভূমিতলপিণ্ড তার চাপ
এতদিনে গলিয়ে দিয়েছে


যা গলেনি
ভূমির সমান ভারী পাপ


তার নীচে চাপা পড়ে আছে
নখচঞ্চুপালকের ধ্বংস অবশেষ


তমসা, আমার সীমাতীরে
এখন অরণ্যকূল, শান্ত গৃহসারি
স্নান আর কলহাস্য, নৌকা আর সাঁতারুর ঝাঁপ


যাদের অজ্ঞাতসারে রাত্রে মাঝে মাঝে জ্বলে ওঠে
আমার পিঠের বালি-কাদায় তারকাচিহ্ন–
দানবপক্ষীর পদচ্ছাপ!