কে সৃজিলা এ সুবিশ্বে,জিজ্ঞাসিব কারে
এ রহস্য কথা,বিশ্বে,আমি মন্দমতি?
পার যদি,তুমি দাসে কহ,বসুমতি;---
দেহ মহা-দীক্ষা,দেবি,ভিক্ষা,চিনিবারে
তাঁহায়,প্রসাদে যাঁর তুমি,রূপবতি,---
ভ্রম অসম্ভ্রমে শূন্যে!কহ,হে আমারে,
কে তিনি,দিনেশ রবি,করি এ মিনতি,
যাঁর আদি জ্যোতিঃ,হেম-আলোক সঞ্চারে
তোমার বদন,দেব,প্রত্যহ উজ্জ্বলে?
অধম চিনিতে চাহে সে পরম জনে,
যাঁহার প্রসাদে তুমি নক্ষত্র-মণ্ডলে
কর কেলি নিশাকালে রজত-আসনে,
নিশানাথ।নদকুল,কহ কলকলে,
কিম্বা তুমি,অম্বুপতি,গম্ভীর স্বননে।