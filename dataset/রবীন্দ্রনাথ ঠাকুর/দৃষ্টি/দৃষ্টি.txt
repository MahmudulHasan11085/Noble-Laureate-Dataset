বুঝি গো সন্ধার কাছে     শিখেছে সন্ধার মায়া
ওই আঁখিদুটি,
চাহিলে হৃদয়-পানে     মরমেতে পড়ে ছায়া,
তারা উঠে ফুটি।
আগে কে জানিত বল     কত কি লুকানো ছিল
হৃদয়নিভৃতে--
তোমার নয়ন দিয়া     আমার নিজের হিয়া
পাইনু দেখিতে।
কখনো গাও নি তুমি,     কেবল নীরবে রহি
শিখায়েছ গান--
স্বপ্নময় শান্তিময়     পূরবী রাগিণীতানে
বাঁধিয়াছ প্রাণ।
আকাশের পানে চাই     সেই সুরে গান গাই
একেলা বসিয়া।
একে একে সুরগুলি     অনন্তে হারায়ে যায়
আধারে পশিয়া।।