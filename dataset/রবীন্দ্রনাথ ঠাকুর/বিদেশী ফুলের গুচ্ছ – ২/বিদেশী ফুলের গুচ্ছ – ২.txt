সারাদিন গিয়েছিনু বনে
ফুলগুলি তুলেছি যতনে ।
প্রাতে মধুপানে রত
মুগ্ধ মধুপের মতো
গান গাহিয়াছি আনমনে ।
এখন চাহিয়া দেখি , হায় ,
ফুলগুলি শুকায় শুকায় ।
যত চাপিলাম মুঠি
পাপড়িগুলি গেল টুটি —
কান্না ওঠে , গান থেমে যায় ।
কী বলিছ সখা হে আমার —
ফুল নিতে যাব কি আবার ।
থাক্‌ বঁধু , থাক্‌ থাক্‌ ,
আর কেহ যায় যাক ,
আমি তো যাব না কভু আর ।
শ্রান্ত এ হৃদয় অতি দীন ,
পরান হয়েছে বলহীন ।
ফুলগুলি মুঠা ভরি
মুঠায় রহিবে মরি ,
আমি না মরিব যত দিন ।Mrs. Browning (অনূদিত কবিতা)