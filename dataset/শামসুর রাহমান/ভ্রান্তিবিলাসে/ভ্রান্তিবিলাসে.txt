একদা আমারও ছিল একটি আকাশ সীমাহীন
এবং সেখানে কত উড়ন্ত উৎসব প্রতিদিন,
অজস্র রুমাল যেন হাওয়ায় ঊর্মিল। আজ বড়
খণ্ডিত সংকীর্ণ সে আকাশ, মেঘদল কী মলিন।
আমি নিজে বহু নিচে মহিমাবঞ্চিত, জড়োসড়ো
ডানা নিয়ে ভুলুণ্ঠিত সারাক্ষণ। যদিও কখনো
সখনো কিঞ্চিৎ ডানা জোড়া পেতে চায় নীলিমার
স্পর্শ, তবু উঁচু আরো উঁচুতে সহজে আমি আরপারিনা মেলতে পাখা। বুঝি আজ মেঘাশ্রয়ী মনও
হারিয়ে ফেলেছি আর বায়ুস্তরে কাক শালিকের
নিয়ত সংস্রবে ভুলে গেছি রাজসিক পাখিদের
পরিচয়। অতীতের সৌন্দর্যের মতো কী সূদূর
ওরা ইদানীং ক্ষুব্ধ ডানায় এখনো জাগে সুর,
মাঝে-মাঝে ভ্রান্তিবিলাসে ভাবি আমিও স্বাধীন।   (প্রতিদিন ঘরহীন ঘরে কাব্যগ্রন্থ)