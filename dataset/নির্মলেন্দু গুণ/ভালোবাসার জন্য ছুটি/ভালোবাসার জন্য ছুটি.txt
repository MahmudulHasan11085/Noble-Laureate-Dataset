গতকাল সিন্ধান্ত নিয়েছি,আমি আবার ভালবাসবো।
ভেবেছিলাম আমি আর কাউকে ভালবাসবো না,কিন্তু
তোমাকে দেখার পরই আমি আমার সিদ্ধান্ত পাল্টেছি,
আমি আবার কিছুদিনের জন্য তোমাকে ভালবাসবো।
তোমাকে দেখার পর থেকে আমার কেবলই মনে হচ্ছে,
তোমাকে আমার আবার ও কিছুদিন ভালোবাসা উচিত।
তাই আমি স্থির করেছি,আমি তোমাকে ভালোবাসবো
১৯৯৭,১১৯৮,১৯৯৯,এবং ২০০০,-এই চারটি বছর।
আহা ! কী চমৎকার, ভালোই না হবে ঐ চারটি বছর।
এখন ১৯৯৪ -এর মাঝামাঝি, অর্থাৎ মাঝখানে থাকলো
১৯৯৫,১৯৯৬, এবং ১৯৯৪ -এর বাকি দিনগুলো মিলে
মোটমাট আড়াই বছর সময়,প্রায় নয়শ' দিনের মতো।
ঐ সময়টা তোমাকে একটু অপেক্ষা করে থাকতে হবে,
আমি জানি,আমার জন্য অপেক্ষার যন্ত্রণা কী কঠিন-
কিন্তু কিছুই করার নেই,আমি অপ্রাপ্তবয়স্ক অপ্রস্তুত
যুবকের মতো তোমাকে আর ভালোবাসতে চাই না।
ইতিমধ্যে যেসব নারীর সঙ্গে আমি নিজেকে জড়িয়েছি,
তাদের শিকড়গুলো ক্রমশ ছিঁড়ে ফেলবো মন থেকে।
তাদেরকে বলবো,তোমরা এখন যে যার পথ দেখো,
আমার লোক আসছে,আমাকে আর বিরক্ত করো না।
স্ত্রী ও সন্তানদের ডেকে বলবো এই ধরো তোমাদের
চার বছরের খাই-খরচের টাকা,আমাকে বাধা দিও না,
শতাব্দীর শেষ চারটি বছরের জন্য আমি চলে যাচ্ছি
আমার সোনার কাছে।হ্যা,তুমি আমার সোনাই তো!
ধরো ১৯৯৪ এর ছয় মাস,তারপর ১৯৯৫ এবং ১৯৯৬,
মাঝখানে আড়াই বছর;তারপর শুরু হবে আমাদের
একটানা চারবছরের প্রেম, প্রিয়তমা, তুমি কি পারবে না
তোমার স্বামী ও সংসার থেকে ঐ ক'দিনের ছুটি নিতে?