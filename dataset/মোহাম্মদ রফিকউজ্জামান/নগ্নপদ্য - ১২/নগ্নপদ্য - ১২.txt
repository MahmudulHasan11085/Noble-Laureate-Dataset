উল্টো হয়ে ঝুলে আছি অন্ধকারের ডালে
অন্ধকারের লতা-পাতা
খাচ্ছে ছিড়ে গানের খাতা
যাচ্ছে ঢুকে মাংস ফুড়ে ক্ষয়িষ্ণু কঙ্কালে ।।
চোখের থেকে দৃষ্টি ঝুলে অন্ধ
ভাগ্য ভালো বন্ধ-নাকে ঢোকে না দুর্গন্ধ
বোধ ঢেকেছে মগজ-গলা অজস্র জঞ্জালে ।।
রক্ত বড় হীম
সাপের না-কি অভিশাপের
জিহ্বা-চেরা পরিমাপের
লোভ ধরেছে ঝিম ।
দিনের মুখে মুষ্টি হেনে রাত্রি
বলছে ডেকে, দ্যাখ না চেয়ে কে নরকের যাত্রী
বুঝবি আরো সাপ-অভিশাপ একত্রে দংশালে ।।