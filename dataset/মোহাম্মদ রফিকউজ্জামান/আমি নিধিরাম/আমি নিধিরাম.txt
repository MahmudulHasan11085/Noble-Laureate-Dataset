আমার) নাকের উপর ছোঁ দিয়েছে ভিনদেশী এক চিল
আমি বলি, ও কিছু নয়, দোষটা তো এক তিল ।
আমার) মাথার উপর বিষ্ঠা ফেলে যাচ্ছে উড়ে কাক
আমি বলি, ভুল করেছে, থাক ও কথা থাক ।
আমার) চোখের দিকে তাক করেছে শকুনি ভিনদেশী
আমি বলি, আসেনি তো, ভাবছো বেশী বেশী ।
আমার) ঘরে ঠেলে নিজের বোঝা বাঁধছে তারের বেড়া
আমি বলি, কী আর করা, ওরা বড়ই ত্যাড়া ।
আমার) কান ফাটিয়ে করছে ওরা হুকুমনামা জারি
আমি জানি, ফক্কা আমার নিধিরাম সরদারি ।
আমার) এই অসহায় অবস্থাকে ঢাকবে দালালেরা
আমি জানি, আমি কতো দালাল দিয়ে ঘেরা ।
আমার) গলার জোরে দেশের লোকে ঠকঠকিয়ে কাঁপে
আমি জানি, ভিনদেশীরা কী দিয়ে তা মাপে ।