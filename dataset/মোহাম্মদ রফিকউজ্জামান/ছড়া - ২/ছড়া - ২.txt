মাঠে এখন ডিম পাড়েনা হাট্টিমাটিমটিম
মহান কক্ষে মহান বচন শুনেই ধরে ঝিম।
শিংদুটো ঠিক তেমনি খাড়াই আছে
ডিমের মূল্য তুচ্ছ তাদের কাছে
সে সব হিসেব লিখতে লাগে কাগজ হাজার রিম ।মহান কক্ষের সদস্যদের ডিম পাড়া কি সাজে
একদা যে ডিম দিতো তা ভেবেই মরে লাজে।
সেই ছোট কাজ এখন যাদের ঘাড়ে
বুঝুক তারা বুঝুক হাড়ে হাড়ে
মাঠের গরম ভাবলে এখন চোষে আইসক্রিম ।হাট্টিমাটিমটিম দু'বেলা বেগানা ডিম খেয়ে
হাই তুলে কয়, করমযজ্ঞে কে বড় এর চেয়ে?
ডিম যারা দেয় এখন দেশের মাঠে
কঠিন রৌদ্রে রাস্তা এবং ঘাটে
মহান সভায় তাদের বেলায় ভাবনাটাও হিম ।