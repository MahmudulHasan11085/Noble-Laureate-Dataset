এখন তোমার জন্যে ধূমপান নিষেধ - তা বেশ----
বহুকাল উপভোগ করেছো তো ধোঁয়ার আবেশ
কিছু কিছু স্বাধীনতা হয়তো বা ভালো লুপ্ত হলে
স্বেচ্ছায় পারোনি যেটা, আজ হৃদ-রোগের কবলে
পড়ে সেটা থামিয়েছো। হৃদয়ের গেছে কি বাসনা ?
নিজেকে সম্রাট ভেবে যে দু'ঠোটে পুড়িয়েছো সোনা
সেই ঠোঁট সে হৃদয় কখনো কি বলে না তোমাকে
শুধু মাত্র বেঁচে থাকা - এই লোভে প্রিয় বাসনাকে
হত্যা করা স্বার্থপর প্রাণী তুমি - হ্যাঁচোড় প্যাঁচোড়
করে আরো বড় এক মৃত্যুকেই ভেবে নিয়ে জোড়
একা হয়ে, অধমের ক্লিষ্ট ক্লিব মুঢ় অপমানে
বেঁচে থাকাকেই ভাবো জীবনের সর্বৎকৃষ্ট মানে