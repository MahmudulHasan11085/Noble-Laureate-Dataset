তিনকূলে কেউ নেই, ডাঙর হয়েই মেয়ে টের পেয়ে যায়
অভাবের হিংস্র দাঁত জীবন কামড়ে ধরে ছিঁড়েখুঁড়ে খায়।
যুবতী শরীর দেখে গৃহিনীরা সাধ করে ডাকে না বিপদ
বেসুমার খিদে পেটে, নিয়তি দেখিয়েদেয় নারীকে বিপথ।
দুয়ারে ভিক্ষার হাত বাড়ায়ে বেকার নারী তবু বেঁচে থাকে
স্টেশনে কাচারি পেলে গুটিশুটি শুয়ে পড়ে মানুষের ফাঁকে
এইসব লক্ষ করে ধরিবাজ পুরুষেরা মুখ টিপে হাসে
দেখাতে ভাতের লোভ আঁধার নিভৃতে তারা ফন্দি এঁটে আসে।
তিনকূলে কেউ নেই, কোথাও কিছুই নেই, স্বপ্ন শুধু ভাত
শরমের মাথা খেয়ে এভাবেই ধরে নারীদালালের হাত।