পৌরানিক সরীসৃপে ভরে গেছে আমার আঙিনা--
ওদের লেলিহ জিহবা দেখে-দেখে উপমার খুঁজে
প্রায়শ ঘর্মাক্ত হয়ে পেয়ে যাই অবচেতনায়:
ফিতানৃত্যে মেতে আছে অজস্র ডাকিনী, আর
আমাকেই ঘিরে যেন আয়োজিত ভয়াল উৎসব ।মাঝেমাঝে মনে হয় আমি সেই পাপিষ্ঠ বৃষভ
কলার পাতায় লেখা ম্রো-য়েদের ধর্মগ্রন্থ খেয়ে বসে আছি,
এখন বলির ষাঁড় হতে আর শঙ্কা কেন তবে?তবু ইচ্ছে বলে উঠি আকর্ণবিস্তৃত কোনো সুতীব্র চিৎকারে:
ওহে, তোমরা কে কোথায়,
আমাকে উদ্ধার করো ভেঙে এই ভীতিকর বীভৎস বেষ্টনী ।