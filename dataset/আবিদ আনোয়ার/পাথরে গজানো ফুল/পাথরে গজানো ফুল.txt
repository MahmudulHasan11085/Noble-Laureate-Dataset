নিরালা বাড়ির পুকুরের ঘাটে
স্নানরতা রাঙা নিবিড় বউয়ের মতো
তোমার কবিতা ডুব দিয়ে ওঠে
রূপনারাণের জলে,
যদিও অমোঘ নিজেকেও ফাড়ো
দ্বিধার করাতকলে।হয়তো বা খোঁজো কালের নালী-ঘা ঘেঁয়ো মাছিদের মতো,
নিবিষ্ট মনে ঘেঁটে-ঘুঁটে দেখো শতকের পচা মল,
তবু চাও পূত জলাঙ্গী থেকে ক’ফোঁটা ঝরুক
চেতনার ক্ষতে বিশুদ্ধতার জল।তোমার কবিতা কংক্রিটে ঘাস,
পাথরে গজানো ফুল,
ভেনাসের কানে যত্নে পরানো
খেঁদির কানের দুল।