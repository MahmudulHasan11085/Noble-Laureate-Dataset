স্বভাবে চঞ্চলমতি--অদম্য অপার তার ভাঙনের তৃষা
দেহ তার “কবেকার অন্ধকার বিদিশার নিশা”
মুখের ব্যাদান সে-ও চর্মচক্ষে দৃশ্যমান নয়--
একটাই ব্রত তার: ক্ষমাহীন অনিবার্য ক্ষয়।মূলতই সর্বগ্রাসী, কিছুতেই নেই তার কোনোই অরুচি:
জড় খায়, প্রাণী খায়, পাহাড়-পর্বত খায় ক’রে কুচিকুচি।
জীবন ও যৌবন খায়, খেয়ে ফেলে পীনোন্নত যুবতীর স্তন,
একে-একে পেটে গেছে নদী ও সমুদ্র থেকে বন-উপবন।
মিশরীয় পিড়ামিড, গৌতমের মূর্তি থেকে রোমান খাম্বায়,
খাজুরাহো-কোনারকে পাথুরে নিতম্বে তার কামড়ের চিহ্ন দেখা যায়।